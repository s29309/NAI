Gołąbek zapomniany – gatunek grzybów należący do rodziny gołąbkowatych.
Średnica 3,5–9 cm, twardy do dość kruchego, początkowo wypukły, ale szybko rozpłaszczający się, dość regularny, z wyraźnym i często rozległym wgłębieniem centralnym, czasami nawet nieco lejkowaty. Brzeg podwinięty, dość późno wyprostowujący się, gładki, nieco prążkowany (nigdy w bardzo uderzający sposób). Powierzchnia ciemnokrwista, fioletowoczerwona, winnoczerwona, brązowofioletowoczerwona, w stronę brzegu pomarańczowowinna, rdzawa, winna, środek prawie zawsze dość gwałtownie zmienia kolor na białawy, kremowy, ochrowy, cytrynowokremowy, zielonkawoochrowy, czasami miejscami lekko oliwkowobrązowy, a często nawet występuje ciemniejszy pierścień pomiędzy brzegiem a środkiem, jak u gołąbka tureckiego (Russula turci), zdarzają się też bardzo często formy blade, jakby wyblakłe, w których brzeg jest jedynie różowawy, brudny winnoróżowy; rzadziej zdarza się, że cała powierzchnia jest biaława z jedynie kilkoma bardzo bladobrunatnymi tonami czerwonawymi tu i ówdzie.